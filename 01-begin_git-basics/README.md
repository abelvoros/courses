
01 – Bevezetés a verziókövetésbe
---

Itt a `git` csomaggal fogunk megismerkedni. A [GitHub](github.com) szerverét
fogjuk használni „upstream”-nek. Később erről is lesz szó.
Valamint javasolt operációs rendszer az Ubuntu 20.04. Természetesen ettől bátran
el lehet térni. Sőt, bátorítjuk, hogy több platformon próbálja ki tudását, hogy
az alapok elmélyüljenek.

### Mi a verziókövetés és mire jó?

A verziókövető rendszerek, alkalmazások alapfeladata, hogy bizonyos munkák
állapotait elmenthessük. Ezáltal bármikor visszaállhatunk egy előző, ismert
állapotra, valamint jól követhetővé válik a munkánk fejlődése. A mi esetünkben
ez a munka jellemzően valamilyen (számítástechnikai) _kódbázis_, és ahhoz
kapcsolódó dolgok (dokumentáció, szkriptek, stb.).

Érdemes minden apró, de jellemzően összefüggő változást a verziókövetővel
elmenteni. Fontos megtalálni egy-egy projekt szempontjából az _egészséges_
mértékét annak, hogy már mentsünk, vagy még ne. Például, ennek a szövegnek a
megírásakor úgy jártunk el, hogy nem minden mondatot mentünk el, de amikor
ez a rövid fejezet elkészül, elmentjük.
